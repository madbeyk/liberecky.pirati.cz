---
date:         2018-01-12
category:     blog
tags:         hazard automaty jablonec referendum kasina ods 
layout:       post
title:        "Jablonecká ODS zuřivě hájí hrací automaty. A je to škoda." 
image:        posts/jablonecka-ods-zurive-hari-hraci-automaty.jpg
author:       Jaroslav Šída
---
V kostce:
- v Jablonci nad Nisou je 10 kasín a přes 300 hracích automatů
- na automatech tu lidé prohrají 140 milionů ročně a stovky rodin tím zůstávají na sociálním dně
- část zastupitelů v čele s primátorem jejich existenci nepochopitelně hájí

Je zvláštní s jakým úsilím se někteří jablonečtí zastupitelé bijí za zachování hazardu ve vlastním městě. Nepřekvapí to u Miroslava Pelty, ale u někdejšího odpůrce hazardu Petra Beitla to je při nejmenším velkolepý názorový kolotoč.

Jablonec se tak stává jedním z nejvýraznějším příkladů toho, jak hazardní lobby dokáže hýbat s vedením města. To už bylo kousek od úplného vyhnání heren. Několik jich zmizelo, v jedné dokonce vznikla kavárna s dětským koutkem. Jablonec měl důvod k hrdosti.

Následně ale primátor názor změnil a prolomil zákaz hazardu povolením kasin. Ty sice na oko mají přísnější podmínky a mělo jich být jen pár. Nicméně stačilo několik měsíců a v Jablonci vyrostlo dvanáct za kasíno přestrojených heren s více jak 300 herními automaty.

To mohou jablonečané o víkendu zvrátit hlasováním v referendu. A člověk by si opravdu přál, aby se tak stalo. Proč? Protože jen málo co má tak negativní dopad na chod města, jako toto odvětví hazardního průmyslu.

Automaty nejsou žádná hra
---
Jedná základní věc: je velký rozdíl mezi mariášem, pokerem a koneckonců i sázením a herními automaty.

Automaty, které chce referendum ve městě zakázat (nikdo nechce zakazovat živou hru) jsou zařízení, která jsou speciálně navržená tak, aby na nich lidé prohráli peníze. Ze zákona musí sice každý automat umožnit nějakou šanci na výhru, nicméně na herních automatech a jejich návykovosti pracují týmy lidí, kteří přesně vědí, jak člověka udržet ve hře dost dlouho, aby byl jejich zisk mnohem vyšší, než jeho výhra. 

Automaty jsou tvrdá droga a je o to zhoubnější, že není možné se jí předávkovat. Zkrátka hrajete a hrajete, dokud máte výplatu, máte co prodat, co ukrást nebo lichváře u kterého si půjčit.

Závislost na automatech navíc likviduje nejen hráče, ale i jeho bezprostřední okolí a samozřejmě to není zábava milionářů, ale naopak zoufalých lidí už po uši v mizerné sociální situaci.

Je zajímavé, že se dokážeme do nekonečna ohánět tím, jak je hrozné zneužívání sociálních dávek, ale nejsme ochotní udělat něco proti podstatě problému.

Hazardní bludy
---

Hazardní lobby všude na světě argumentuje úplně stejně: příjmy z hazardu jsou zdaněné a tak pomáhají financovat jiné aktivity ve městě. Ještě, že je máme!

To se dá v Jablonci velmi hezky vyčíslit:

Lidé do automatů ve městě naházejí ročně nějakých 140 milionů korun. Z toho do městské pokladny zamíří přibližně 35 milionů.

V pokladně města by při zákazu hazardu prý chyběly 3 % ročního rozpočtu. To je realita a můžeme si říct, jestli je to hodně nebo je to zanedbatelné. Jisté je, že s takovým výpadkem by ekonomicky zdravé město nemělo mít problém. Možná ale na tom Jablonec není tak dobře, jak současné vedení tvrdí.

Jenže letos tento argument už neplatí. Peníze v rozpočtu chybět nebudou. Díky novelizaci daní, stejná částka do městské kasy nově přiteče.

A hlavně: přes 100 milionů korun z města zmizí pryč a to se jaksi nezmiňuje.

Herní automat totiž nemá žádnou přidanou hodnotu. Nesnižuje zaměstnanost (naopak), likviduje kupní sílu a tím vytváří díru v lokální ekonomice. Zkrátka, kdyby si gambler dal radši pivo a tlačenku při mariáši, pro ekonomiku města by to bylo mnohem výhodnější.

Likvidace centra města
---
Jablonec má reálný problém s využitím městského centra. Kasina jsou součást toho problému. Díky obrovskému zisku a minimálním nákladům, jsou majitelé heren schopní šponovat nájmy v okolí. Zároveň má přítomnost herny přímý dopad na růst kriminality a přítomnost drogově závislých v centru města. Kdo tu bydlí, dobře ví, že Jablonec tento problém má a nezlepšuje se to.
Jablonecké mrtvé centrum plné prázdných výloh, už je legendární a Město by opravdu mělo začít podnikat nějaké kroky k nápravě. To se neděje. Díky kasínům je to právě naopak.

Ideální čas
---
Referendum proti herním automatům je potřeba podpořit. Dlouho nebyla tak dobrá příležitost hazard z města vyhnat. Díky novelizaci daní je dopad na rozpočet minimální a navíc odpadá další problém, který se často zmiňuje: černé herny.

Od letošního roku má Celní správa konečně možnost udělovat vysoké pokuty na likvidaci černých heren. Je pravda, že dosud takový nástroj chyběl, ale letos už není výmluva – černé herny stačí nahlásit a jejich majitelé brzy pochopí, že tady jim pšenka nepokvete.

Bylo by hezké, kdyby byl Jablonce zase v něčem příkladem ostatním obcím.