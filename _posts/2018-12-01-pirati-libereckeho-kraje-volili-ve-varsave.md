---
date: 2018-12-01
category: blog
tags: zasedání liberec krajské fórum 2018 volby předsednictva
layout: post
title: Piráti Libereckého kraje volili ve Varšavě 
author: Kateřina Jínová
authorId: katerina.jinova    # uid nekoho z _people (nepoviné)
image: posts/2018-12-01-pirati-libereckeho-kraje-volili-ve-varsave.jpg
---

První adventní víkend přinesl Pirátům v Libereckém kraji nové předsednictvo, rozšířené ze tří členů na pět. Ale celodenní zasedání Krajského fóra Pirátské strany v libereckém kině Varšava žilo nejen volbou: nabitý program zmapoval současnost i budoucnost strany a aktivitu regionálních týmů.

První prosincovou sobotu hlavní sál libereckého kina Varšava pookřál živým ruchem. Piráti z Liberecka se tu sešli ke každoročnímu zasedání Krajského fóra. Místo konání nebylo vybráno náhodou, cílem bylo podpořit obnovu a údržbu této architektonicky ceněné budovy. Precizně připravené technické zázemí s důmyslnou projekcí, se v kontrastu nikoli rušivém, doplňovalo s neomítnutými cihlovými zdmi a hliněnou podlahou sálu.

Dopolední blok shrnul zkušenosti z komunálních voleb, přehled o financích a o náboru členů. Prostor samozřejmě dostali nově zvolení zastupitelé jednotlivých měst. Formou panelové diskuze, kterou moderoval [Ondřej Kolek](https://www.pirati.cz/lide/ondrej-kolek/), si posluchači mohli udělat obrázek o rozdílech komunální politiky v různě velkých obcích s rozdílnou pirátskou historií. Dopolední blok vyvrcholil elektronickou volbou předsedy. Se 17 hlasy z 23 obhájil svou pozici dosavadní předseda Ondřej Kolek.

Před zaplněným sálem zazněla jeho slova: 
>"Velice si vážím důvěry členů, kteří mě nominovali a potřetí v řadě zvolili předsedou krajského sdružení. Věřím, že ještě dokážu Pirátům v Libereckém kraji pomoci a přinést něco nového. Těším se na start nové etapy v našem snažení."

Ondřej Kolek společně s [Lukášem L. Červinkou](https://wiki.pirati.cz/lide/lukas_cervinka) rovněž na zasedání deklaroval úmysl kandidovat v Eurovolbách na jaře příštího roku.

Odpolední program zasedání se nesl především v duchu nadregionálních témat. Lukáš Lev Červinka, odborník na evropské právo, přiblížil fungování europarlamentu. [Martin Rejman](https://wiki.pirati.cz/lide/martin_rejman), vedoucí celostátního technického odboru Pirátské strany, přítomné seznámil s novinkami v IT systémech, které strana používá k větší pružnosti v rozhodování a maximální transparentnosti. Architektka [Ida Chuchlíková](https://jablonec.pirati.cz/lide/ida-chuchlikova/) prezentovala svou vizi rozšíření programu v Pixelu - pirátském informačním centru v Jablonci nad Nisou. Blížící se události zahrnují nejen politické dění, ale také veřejné přednášky například o stavu českých lesů či o správném chování v zimních horách.

Mezitím proběhla, samozřejmě rovněž elektronická, volba místopředsedů. Je evidentní, že členská základna byla s předchozím vedením spokojená. Prvním místopředsedou se stal mladý IT technik [Jan Tempel](https://zeleznybrod.pirati.cz/lide/jan-tempel/) ze Železného Brodu. Spolu s ním zůstávají z původního předsednictva [Petr Vyhnal](https://liberecky.pirati.cz/lide/petr-vyhnal/) a [Daniela Weissová](https://turnov.pirati.cz/lide/daniela-weissova/), doplní je v nově rozšířeném počtu [Marek Förster](https://liberecky.pirati.cz/lide/marek-forster/). Krajské vedení je voleno vždy na dva roky.

![Staronové předsednictvo](/assets/img/posts/2018-12-01-pirati-libereckeho-kraje-volili-ve-varsave-predsednictvo.jpg)

Vrcholem zasedání bylo vystoupení pirátských poslanců: s krátkými, ale informačně vydatnými příspěvky o svých zkušenostech vystoupili [Lukáš Kolářík](https://www.pirati.cz/lide/lukas-kolarik/) z Jihočeského kraje s představením vize krajských expertních týmů, [Tomáš Martínek](https://www.pirati.cz/lide/tomas-martinek/) z Libereckého kraje a celostátní předseda a poslanec za Středočeský kraj [Ivan Bartoš](https://www.pirati.cz/lide/ivan-bartos/).

![Ivan Bartoš a Ondřej Kolek na pódiu](/assets/img/posts/2018-12-01-pirati-libereckeho-kraje-volili-ve-varsave-ivan-bartos-ondrej-kolek.jpg)

foto:
Andrea Vavřichová

[https://drive.google.com/open?id=1SYloTUMn2_IQQg5o_kuOM2lvp1ZlxfnV](https://drive.google.com/open?id=1SYloTUMn2_IQQg5o_kuOM2lvp1ZlxfnV)

[https://drive.google.com/open?id=1JEEFNwehZoX_qlGFdL4DcgDe5488qh26](https://drive.google.com/open?id=1JEEFNwehZoX_qlGFdL4DcgDe5488qh26)

k prohlížení:

[https://www.zonerama.com/andysphoto/Photo/4893322/167421161](https://www.zonerama.com/andysphoto/Photo/4893322/167421161)
