---
date:         2017-10-17
category:     blog
tags:         odpůrce kandidátem proč piráty
layout:       post
title:        "Z odpůrce kandidátem" 
image:        posts/z-odpurce-kandidatem.jpg
author:       Jiří Ibl
---

Přečtěte si příběh jednoho z našich kandidátů o tom, jaká cesta ho vedla z odpůrce až na naší kandidátku.

A co vy, jaký byl váš příběh?
  
---
  
## Proč Piráty

Bývaly doby, kdy jsem byl opravdu velký odpůrce České pirátské strany. Dlouhá léta jsem volil jinak. Jenže Piráti se změnili a strana, kterou jsem dřív volil, zůstala za celé ty roky stínem frakce jiné strany a mě přestalo bavit číst program jako hádanku. Teď budu volit Piráty už podruhé a symbolicky mě najdete i na jejich kandidátce.

Co se tedy stalo a proč volím Piráty? Možná to mám trochu jinak, než ostatní. Třeba vám to pomůže při rozhodování.

---  
  
## Potřebujeme potížisty

Nic není horšího, než když je v politice klid. A to platí pro radnice i parlament. Klid je ukazatel něčeho hluboce rozbitého. Proto mám rád potížisty. Jsou to lidé, kteří jenom nenadávají jako všichni ostatní, ale někde v sobě mají vnitřní princip, že věci mají být lepší a tím principem se řídí. Dělají obrovské množství chyb a vědí to. Ale ani to je neodradí od dalších pokusů. 

Letos se k Pirátské straně přidalo spoustu potížistů, kterých si hluboce vážím. Mají za sebou kus práce, vrazili do tisíce zdí, ale jdou dál. 

Takové lidi potřebujeme v parlamentu. Petr Honzejk říká, že *Piráti by byli skvělá opozice, ale ve volbách si přece nevolíme opozici.* Dobře, já ale ano. Volím opozici proti světu, který není dokonalý a potřebuje vylepšit. A letos jí s králem papalášů na premiérském postu potřebujeme víc, než kdy jindy.

---

## Potřebujeme živé strany

Piráti jsou živá strana. Hledají aktivně členy. Jsou strana, která má uvnitř spoustu osobností a názorů, ale našla nástroje, jak fungovat. Viděl jsem, jak vznikal program. Byl to boj argumentů a diskuze o detaily. Líbilo se mi to. Viděl jsem, jak rychle se dokáží vypořádat s extrémním názorem nějakého člověka z předsednictva. Líbilo se mi to. 

Zdá se samozřejmé, že strana nabírá členy, ale to opravdu není česká politická realita. Sbírají se kandidáti a voliči. Piráti rostou od spodu. Pro mě nesmírně důležitý fakt.

Jasně, přináší to řadu rizik. Podobní byli svého času Zelení, a jak dopadli. Občas tam najdete opravdové magory. Ale ty jsou ve všech stranách a většinou dostávají opakovaně prostor a vystrkují růžky dlouhá léta v podobě mocných frakcí.

Potřebujeme stranu, kde si předsednictvo musí svoje přešlapy zodpovědět před členy. Živou stranu, která se dokáže konstruktivně a demokraticky bavit. Piráti takoví jsou.

---

## Realizovatelný program

Není to žádný brutální destruktivní program. Piráti chtějí jednodušší stát a více osobní svobody. Na druhé straně chtějí nastavit rozumná opatření proti zneužívání téhle svobody. To je v kostce celé.

Co mě ale baví víc je fakt, že všechno, co Piráti v programu slibují je splnitelné. V technologiích se vyznají. Rozumí podstatě věcí. Rozumí skutečným benefitům otevřených dat. U Pirátů je to autentické (jen mě mrzí, že Jan Farský není Pirát. Dal bych za to levou nohu). 

Když mluví o školství a zjednodušení daní – oni to myslí vážně. Chtějí to vyzkoušet.

Když mluví o regionech, není to nějaká povinná položka na seznamu, odškrtnuté políčko v programu. Piráti nejsou ani zdaleka strana pražské zlaté mládeže. Právě v regionech mají opravdu působivou členskou základnu a svoje kořeny.

Nemusí se vám ten program líbit celý, ale řekněte mi, který program takový je. A řekněte mi, kolika stranám věříte, že program vůbec chtějí splnit. Kolik stran slibuje víc, než jednoduchá hesla bez závazků. 

Projděte si ho: je srozumitelný a zabere vám to pár minut:\\
[https://www.pirati.cz/program/psp2017.html](https://www.pirati.cz/program/psp2017.html)

---

## Závěrem

Čeká nás krušné období, kdy budou v ČR panovat populisté. Je to neodvratné a k mladé demokracii to patří. Bude to bolet, ale za nějakých osm let budeme moudřejší národ. Bez dobré opozice to bude příšerné. S dobrou opozicí to bude mnohem snesitelnější.
Já si volím svojí opozici.

A na závěr dva vzkazy pro Ivana Bartoše:

1. Nechoďte do vlády, zůstaňte hlídači státu. Vyplatí se to, slibuju. Ten čas přijde.
2. Nikdy neměňte ten název. Když se budete jmenovat Piráti, vždycky budete mít důvod si vzpomenout, jak jste vznikli a proč existujete.

Držím nám palce.

![Jiří Ibl - kandidát Pirátů do poslanecké sněmovny](/assets/img/posts/jiri_ibl.png)!

[Jiří Ibl - kandidát Pirátů do poslanecké sněmovny](/lide/jiri-ibl/)


