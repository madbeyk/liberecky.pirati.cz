---
date:         2018-10-07
category:     blog
tags:         výsledky voleb glosa krajského předsdy
layout:       post
title:        "Piráti v Libereckém kraji uspěli ve volbách. Po náročné kampani je však čeká to nejtěžší." 
image:        posts/2018-10-08-pirati-v-libereckem-kraji-uspeli-ve-volbach.png
author:       Ondřej Kolek
---

Česká pirátská strana získala v Libereckém kraji celkem 13 zastupitelských mandátů. V České Lípě 7,99% (2 mandáty), v Jablonci nad Nisou 14,51% (5 mandátů), Semilech 5,92% (1 mandát), Turnově 9,57% (3 mandáty) a v Železném Brodě 6,24% (1 mandát). Navíc získala mandát další Pirátka na nezávislé kandidátce v obci Pulečný. Obsadili tak pozice ve všech zastupitelstvech kam podávali stranické kandidátky.

Tomuto úspěchu předcházela náročná kampaň a zapojení nebývalého počtu členů i příznivců. Piráti dokázali napříč krajem oslovit celou řadu vysoce kompetentních odborníků. To nejproblematičtější však přichází po volbách. Vyjednávání o povolební spolupráci s dalšími stranami budou velmi pravděpodobně obtížná a výsledek může být dosti nevděčný. Bude třeba nalézt konsenzus mezi pirátským programem a ochotou domluvit se. 

Okolnosti glosuje krajský předseda Ondřej Kolek: „Pokud se nedohodnete, skončíte v opozici a někteří voliči budou zklamáni. Pokud se naopak dohodnete, bude tato dohoda
zpochybňována konkurenty a opět některými voliči. Před největším rozporem budou stát Piráti v Jablonci nad Nisou. Naším cílem ale je pozitivně ovlivnit směřování naší země a musíme zvládnout i tuto náročnou část politiky. Politika v demokratickém uspořádání v sobě totiž nutně obsahuje kompromis“

Velmi náročná jednání již probíhají ve zmiňovaném Jablonci, kde Piráti skončili třetí za ODS a ANO. V Turnově a Železném Brodě půjdou zřejmě do opozice, zatímco v Semilech a v České Lípě je situace otevřená. Piráti vždy vyjadřovali ochotu spolupracovat s prodemokratickými stranami, jejichž zastupitelé na dané úrovni nejsou přesvědčivě podezřelí nebo dokonce pravomocně odsouzení zejm. za věci spojené s výkonem jejich funkce.

V roce 2014 získali Piráti v Libereckém kraji pouze 3 mandáty, dva v České Lípě a jeden v Mimoni.

(autor: Ondřej Kolek, předseda Krajského sdružení pro Liberecký kraj České pirátské strany)