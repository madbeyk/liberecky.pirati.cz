---
date:         2017-10-25
category:     blog
tags:         výsledky voleb poslanecká sněmovna liberecký kraj tomáš martínek poslancem
layout:       post
title:        "Piráti v Libereckém kraji výrazně zabodovali" 
image:        posts/pirati-v-libereckem-kraji-vyrazne-zabodovali.jpg
author:       Ondřej Kolek
---

Ve Sněmovně bude liberecké Piráty zastupovat [Tomáš Martínek](/lide/tomas-martinek/), který získal o pět preferenčních hlasů víc než volební lídr [Ondřej Kolek](/lide/ondrej-kolek/) a ze třetího místa kandidátky tak nečekaně získal pozici poslance.

Jednatřicetiletý ekonom Martínek je v současnosti zastupitelem České Lípy. Profesně působí jako lektor a systémový integrátor na Provozně ekonomické fakultě ČZU v Praze, kde získal i inženýrský titul. Zároveň podniká v oblasti online marketingu a podílí se na aktivitách souvisejících s otevřeností veřejné správy, e-Governmentu, otevřených měst i problematikou nezaměstnanosti.

Podpory voličů si nejmladší poslanec Libereckého kraje váží: 

> „Děkuji za podporu všem voličům Pirátů, ale i všem členům a příznivcům, kteří odvedli v kraji velký kus práce. Velkým tahounem úspěchu je předseda krajského sdružení Ondřej Kolek. Budu vykonávat funkci poslance tak, abych nezklamal očekávání příznivců i voličů Pirátů. V poslanecké sněmovně se budu zabývat digitalizací veřejné správy, velkými ekonomickými tématy jako jsou finanční regulace a důchodová reforma a také školstvím. Rád bych s ostatními zvolenými poslanci Libereckého kraje řešil problémy našeho regionu.“ 

Ondřej Kolek, volební lídr Pirátů a předseda Krajského sdružení pro Liberecký kraj, vedl celou krajskou kampaň a hájil Piráty v médiích a při celé řadě veřejných debat. 

> „Díky tvrdé práci akčního jádra sdružení jsme uspěli a napříč pirátskými uskupeními v ČR jsme skončili na 3. místě za Prahou a Středočeským krajem.  Jako volební lídr děkuji těm, kteří Piráty podpořili, a kteří na kampani v kraji pracovali. Děkuji všem blízkým i vzdáleným za podporu pracovní i duševní, kterou jste mi dávali v minulých měsících. Především děkuji své partnerce Zuzce, která to ustála. Díky volbám jsem poznal vnitřek spousty lidí a je to cenná zkušenost.“

S více než desetiletou praxí z průmyslového i akademického výzkumu a vývoje, kde se uplatnil jako chemik, specialista a manažer výzkumných projektů, je Ondřej Kolek jednou z opor Pirátů v oblasti vzdělávání a vědy. I nadále povede Krajské sdružení Pirátů pro Liberecký kraj, jehož promyšlený rozvoj považuje za klíčový aspekt dalšího úspěšného fungování strany.

V Libereckém kraji zaznamenali Piráti nadprůměrný výsledek. S 11,43 % hlasů skončili třetí za hnutím ANO a STAN. I v Libereckém kraji vedla strana aktivní a efektivní dobrovolnickou kampaň. Mezi občany se převážně z ruky do ruky dostalo přes 50 tisíc výtisků Pirátských listů a více než stovka sympatizantů pověsila banner na svém pozemku. Pirátská kampaň byla s ohledem na finanční náklady nejefektivnější ze všech politických stran.
